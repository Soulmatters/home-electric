---
published: true
title: PUNCTUL DE DELIMITARE FURNIZOR-CONSUMATOR
layout: post
imagine: /images/cabluri.jpg
excerpt: Sistemul de alimentare a unui consumator cuprinde instalațiile electrice care asigură energia electrică necesară funcționării acestuia.
---



Sistemul de alimentare a unui **consumator** cuprinde instalațiile electrice care asigură **energia electrică** necesară funcționării acestuia. Se compune din sistemul de alimentare extern - partea SEN formată din ansamblul instalațiilor electrice aflate în exploatarea **furnizorului** și care sunt în amonte de punctul (punctele) de delimitare dintre **furnizor** și **consumator** și sistemul de alimentare intern - ansamblul instalațiilor de producere, distribuție și utilizare a **energiei electrice** de la punctul (punctele) de delimitare la receptoarele **consumatorului.**

Punctul de delimitare este locul în care instalațiile **consumatorului** se racordează la instalațiile **furnizorului** și în care acestea se delimitează ca proprietate. Stația de primire este prima stație situată pe amplasamentul sau în vecinătatea amplasamentului unui **consumator care îndeplinește simultan următoarele condiții:**

(a) se află pe traseul rețelelor electrice de legătură dintre furnizor și consumator;

(b) prin intermediul acesteia se realizează nemijlocit alimentarea cu energie electrică a **consumatorului;**

(c) tensiunea primară sau tensiunea secundară a stației este egală cu cea mai mare tensiune din instalația de utilizare a **consumatorului.**

Stația de primire poate fi o stație electrică de transformare sau conexiuni, un post de transformare sau un tablou de distribuție (din firida de branșament, în cazul clădirilor de locuit).

**Rețelele electrice** de joasă tensiune ale consumatorului sunt constituite din totalitatea coloanelor, tablourilor și circuitelor electrice.
Coloana este ansamblul elementelor conductoare de curent (circuitul) care alimentează un tablou de distribuție.

**Tabloul de distribuție** este o unitate funcțională care servește concomitent la primirea și distribuția energiei electrice.

**Circuitul** este ansamblul elementelor conductoare care alimentează unul sau mai multe **receptoare.**

**Coloana electrică magistrală** este coloana care alimentează pe parcursul ei cel puțin două tablouri de distribuție, în derivație.

**Coloana electrică colectivă** este coloana din care se alimentează mai mulți consumatori. Coloana electrică individuală este coloana care servește pentru alimentarea unui singur consumator.

Tabloul general de distribuție este tabloul electric racordat direct la rețeaua furnizorului (de joasă tensiune), la un post de transformare (la secundarul transformatorului de alimentare) sau la o sursă proprie (de joasă tensiune) a consumatorului și care distribuie energia electrică la alte tablouri de distribuție sau care alimentează direct anumite receptoare ale consumatorului.
Tabloul secundar de distribuție este tabloul de la care energia se distribuie la receptoarele **consumatorului.**

În funcție de complexitatea rețelei de distribuție, între tabloul general și tablourile secundare pot fi intercalate tablouri principale de distribuție alimentate din tabloul general și care distribuie energia electrică la tablourile secundare sau direct la anumite receptoare ale **consumatorului.**